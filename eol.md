# Jakub Červinka: Moje osobní vyjádření k případu „sex.cz“

Poslední aktualizace: *doplním*

Tento text jsem napsal protože o mém případu koluje mnoho domněnek a zjednodušení. Chci na jednom místě jasně a srozumitelně popsat:

- co se podle policie mělo stát,
- co se ve skutečnosti dělo,
- proč si myslím, že se tady někdo pokouší trestně postihnout něco, co bylo v Česku přes 30 let běžnou a otevřenou součástí médií a internetu,
- a proč jsem přesvědčený, že jsem nepáchal trestný čin.

---

## Obsah

- [Úvod](uvod)
- [Stručné shrnutí](#stručné-shrnutí)
- [Co policie říká, že se dělo – a co z toho je pravda](#co-policie-říká-že-se-dělo--a-co-z-toho-je-pravda)
- [Co se ve skutečnosti dělo](#co-se-ve-skutčnosti-dělo)
- [Proč si myslím, že nejde o kuplířství](#proč-si-myslím-že-nejde-o-kuplířství)
- [Moje role ve firmě](#moje-role-ve-firmě)
- [Jak erotická inzerce existovala v ČR od roku 1989](#jak-erotická-inzerce-existovala-v-čr-od-roku-1989)
- [Proč považuji obvinění za nepochopení principu inzerce](#proč-považuji-obvinění-za-nepochopení-principu-inzerce)
- [Proč mělo být použito mírnější řešení než trestní řízení](#proč-mělo-být-použito-mírnější-řešení-než-trestní-řízení)
- [Časté otázky (FAQ)](#časté-otázky-faq)
- [Závěr](#závěr)
- [Kontakt](#kontakt)

---

## Úvod

Jmenuji se Jakub Červinka a rád bych vám na této stránce popsal svůj příběh – příběh, který mě postavil do situace, o níž by mě v životě nenapadlo, že ji vůbec zažiju. Chci vám vyprávět o podnikání, které bylo v České republice běžné více než dvě desetiletí, a které přesto skončilo bezprecenetním trestním stíháním, zvůlí státní moci a likvidačním tlakem systému, jenž se rozhodl udělat z bývalých kolegů a zaměstnanců „organizovanou zločineckou skupinu“.

Policie a státní zastupitelství ze mě udělaly zločince – člověka, kterým jsem nikdy nebyl a nejsem. O tom jsem přesvědčen nejen lidsky, ale také na základě českých i evropských zákonů. Přesto nám byly obstaveny majetky jasně a prokazatelně nesouvisející s čímkoli trestním, přesto jsme byli veřejně i v úředních dokumentech jasně mnohokrát označeni za kuplíře, čímž bylo ignorováno naše ústavní právo na presumci nevinny, a přesto se státní orgány pokoušejí naši profesní i lidskou pověst zcela zničit.

O mé kauze se v médiích většinou mlčí. A když už se nějaká zpráva objeví, je to obvykle jednostranný opis policejního textu bez minimální snahy o objektivitu. Tady bych vypíchnul jedinou výjimku, kterou je Jakub Zelenka. Jakkoli s ním mohu v něčem nesouhlasit, tak je to jediný autor textu v této kauze, kterého vůbec napadlo zeptat se i druhé strany. Jediný skutečný novinář. Nebudu hodnotit, co jsou ostatní, ale novináři určitě ne. A protože většina lidí má přirozený sklon věřit, že „přece by stát nikdo nikoho jen tak neobvinil, kdyby se nic nestalo“, vzniká čtením jednostranných a neobjektivních kopií policejních tiskovek dojem, že „na tom něco určitě bude“. Joseph Goebbels a Jaroslav Ibehej mohou mít radost.
Nevyčítám to nikomu, také jsem tak dřív přemýšlel.

Chci vám zde nabídnout ucelený pohled na kauzu portálu Sex.cz. Nejen lidský příběh, ale také jasné vysvětlení toho, co jsme skutečně dělali, co říká zákon a proč jsem přesvědčen, že jsme se ničeho trestného nedopustili. A pokud někde skutečně došlo k bezprecedentnímu selhání, pak to nebylo na straně mojí ani mých kolegů, ale na straně státních orgánů, které naši kauzu odstartovaly.

Moje jméno není zcela neznámé. Dlouhé roky se pohybuji v oblasti IT, komunikace, magazínech počítačových her. Se svým společníkem Karlem Roubalem podnikáme od roku 1993 a vybudovali jsme firmu, která mimo jiné léta úspěšně fungovala v médiích a vývoji webových projektů. Odkup menšinového podílu ve společnosti EOL provozující erotickou inzerci v roce 2017 nebyl žádný výstřelek šílenství (Pojďme přejít ke zločinu, když 28 let úspěšně a poctivě podnikáme) – předcházely mu dlouhé úvahy a také právní analýzy, které zcela jasně potvrdily, že se nejedná o kuplířství, ale o zcela legální prodej inzerce.

Chci tím říct toto:
nepodnikal jsem v sexuálních službách „odjakživa“.
Do této oblasti jsem vstoupil až v listopadu 2017 a pouze jako technologický správce inzertní platformy, nikoli jako kdokoli, kdo by se jakkoli podílel na prostituci. 

Teď si možná někteří z vás řeknou: „Dobře mu tak, prodával prostitutky,“ nebo že se snažím bránit něco nelegálního.
Ne. Nedělal jsem nic nelegálního. Nic, co by porušovalo zákony této země. Všechny výdělky byly legální, zdaněné a pocházely z prodeje reklamy – nikoliv z prostituce kohokoli.

Proto považuji zásah NCOZ, který celou věc odstartoval, za bezprecedentní útok na podnikání, na presumpci neviny, na základní právní principy a na lidskou důstojnost.

Níže vám vysvětlím, co jsme skutečně dělali, jak situaci popisuje zákon a proč se bráním. Nebudu nic skrývat ani zjemňovat.
Řeknu vám svůj pohled




---

## Stručné shrnutí

Jsem obviněn z toho, že jsem měl „kořistit z prostituce“ díky provozu internetového portálu sex.cz.

Chci jasně říct:

- ano, na stránkách se inzerovaly i erotické služby,
- ano, je to pravda a nikdy jsem to neskrýval,
- ale ne – z toho ještě automaticky neplyne trestný čin.

Erotická inzerce existuje v Česku od roku 1989:

- byla v Annonci a dalších inzertních novinách,
- objevovala se v řadě časopisů a později na TV stanicích,
- běžela na různých internetových portálech včetně velkých erotických serverů.
- běží dodnes na óčku
- amateri.cz
- atd. 

U nás to fungovalo ve stejném modelu jako kdekoliv jinde:

- pevná cena za reklamu,
- žádný podíl na výdělku inzerenta,
- běžný inzertní vztah.

Co mi klade policie za vinu, je podle mého názoru pokus překvalifikovat inzerci na trestný čin.

---

## Co policie říká, že se dělo – a co z toho je pravda

Nechci nic přikrášlovat ani skrývat. To, co je níže, je pravda.

### 1) Na webu byly inzeráty, ve kterých lidé nabízeli erotické služby

Ano. Na sex.cz inzerovali i lidé, kteří nabízeli erotické služby, včetně prostituce. Stejně jako na desítkách dalších webů v ČR. A rovnou konstatuji, že jsme si toho byli vědomi.

### 2) Tito lidé platili firmě EOL.cz s.r.o. za zveřejnění své inzerce

Ano. Platili pevnou měsíční částku za inzertní prostor.

### 3) Inzerenti byli různí – prostitutky, masérky, azylové pokoje, kluby, sexshopy, prodejci podpůrných prostředků atd…

Ano. Sex.cz a přidružené stránky nebyly pouze „weby prostitutek“, ale erotický inzertní portál:

- individuální inzerenti,
- azylové pokoje,
- masážní salony,
- kluby,
- sexshopy,
- různé další služby.

### 4) Firma měla z inzerce tržby

Ano. Stejně jako jakákoli jiná firma prodávající reklamu nebo inzertní prostor.

Tohle všechno je pravda a nic z toho nezapírám.

S čím nesouhlasím, je závěr, který z toho státní zástupce dělá:

> že když někdo opakovaně bere peníze od osoby provozující prostituci, pak z její prostituce automaticky „kořistí“.

### 5) Policie tvrdí, že jsme „kontrolovali inzeráty“ protože jsame mluvili do jejich obsahu

Ano, je pravda, že jsme inzeráty kontrolovali.  
Ale je potřeba jasně říct **co** jsme kontrolovali a hlavně **proč**.

Policie to interpretuje tak, že jsme kontrolovali obsah prostituce.  
To není pravda.

Ve skutečnosti jsme kontrolovali jen to, co kontroluje, nebo by alespoň měl kontrolovat **každý větší inzertní portál na světě** – tedy:

- aby tam nebyly falešné fotky,  
- aby tam nebyly evidentní podvody,  
- aby inzerát odpovídal pravidlům webu.

Nic z toho **nijak nesouviselo** s tím:

- jaké služby inzerent nabízí,  
- jestli jde o erotiku, masáže nebo něco jiného,  
- jestli je poskytuje za peníze nebo zdarma,  
- kolik si účtuje a zda vůbec něco účtuje.

To nás nezajímalo a ani jsme do toho nezasahovali.

### Přirovnání, které pochopí každý: jako S-Auto

Představte si běžnou inzertní službu, třeba S-Auto.

Co kontroluje jejich administrátor?

- jestli fotka auta není ukradená z internetu,  
- jestli někdo nenahrál Ferrari, které vůbec nevlastní,  
- jestli inzerát není podvod.

Co **nekontroluje**?

- za kolik inzerent auto prodává,  
- jak obchod proběhne,  
- jestli si cenu domluví v hotovosti nebo převodem.

Přesně takhle to fungovalo i u nás.

### Co bylo naším cílem?

Pouze to, aby na webu:

- nebyly falešné fotky, nebo fotky profesionálním fotografem upravené k nepoznání
- nebyly falešné profily,
- nebyly podvody,
- nebyly informace, které porušují pravidla portálu (např. uvedené ceny – ty jsme nechtěli zobrazovat vůbec).

Náš cíl byl jednoduchý:  
**aby byl web důvěryhodný a aby lidé věděli, že fotka je opravdu toho člověka, který inzeruje.**

### A co jsme neřešili?

- jestli inzerent nabízí erotiku, masáže nebo jen pronájem pokoje,  
- jestli služby poskytuje za peníze nebo zdarma,  
- jak probíhá komunikace mezi inzerentem a klientem,  
- jaká je cena služeb,  
- jaký má kdo výdělek.

To jsme ani nemohli vědět, ani to nebylo naší rolí.

---

Tedy ano, **kontrolovali jsme**, ale jen to, co kontroluje každý poskytovatel inzerce –  
**pravost fotek a dodržení pravidel webu**, nikoli samotnou prostituci. A to proto, protože naš profit byl z inzerce a ne z prostituce.



---

## Co se ve skutečnosti dělo

Popíšu to co nejjednodušeji.

### Web fungoval jako jakýkoli jiný reklamní portál

- inzerent zaplatil pevnou částku za měsíc,
- dostal prostor, kde mohl zveřejnit text a fotky,
- nic víc.

### Výdělek inzerenta nás nezajímal

Neřešili jsme:

- kolik má klientů,
- kolik vydělává,
- jestli má v daném měsíci 0 klientů nebo 200.

Nevzali jsme si ani korunu z jeho konkrétních výdělků.

### Poskytovali jsme technický provoz, ne služby spojené s prostitucí

- nevlastnili jsme žádné byty, kluby, provozy,
- neorganizovali jsme práci inzerentů,
- neurčovali jsme ceny ani podmínky jejich služeb,
- nepřiváděli jsme jim klienty jinak než tím, že jsme zobrazili jejich reklamu.

### Šlo o reklamu, ne o řízení prostituce

Náš vztah s inzerenty byl:

- oni si koupili reklamu,
- my jsme jim ji zobrazili,
- tím náš vztah začal a skončil.

---

## Proč si myslím, že nejde o kuplířství

Vysvětlím to tak, aby tomu rozuměl i člověk, který nikdy nečetl trestní zákoník.

### 1) Kuplířství znamená, že někdo žije přímo z prostituce jiné osoby

Typicky:

- bere procenta,
- vybírá výpalné,
- odčerpává část výdělku prostitutky,
- přímo se podílí na jejím zisku z prostituce.

My jsme žádný podíl na jejich výdělku neměli.

### 2) My jsme měli příjem pouze z reklamy

Tato platba:
- není navázána na skutečný výkon prostituce, 
- není navázána na počet klientů, které inzerent obdrží, 
- není navázána na cenu ani výši jeho výdělku. 
Jde o standardní vztah mezi poskytovatelem reklamního/inzertního prostoru a inzerentem.

**Existuje reálná a přiměřená protihodnota**

Webové stránky měly návštěvnost cca 150–200 tisíc unikátních uživatelů denně. Cena za měsíční prezentaci (řádově několik tisíc korun) tak odpovídala či dokonce byla pod obvyklou cenou za reklamu na obdobně navštěvovaných webech.
Inzerent tedy platil za to, že jeho inzerát uvidí velké množství návštěvníků – to je přesně povaha reklamní služby.
Výše příjmu je nezávislá na výtěžku z prostituce

**Prakticky to lze ilustrovat na třech situacích:**

**Osoba A** si zaplatí inzerát na webu za 4 000 Kč a z jakéhokoli důvodu se další měsíc prostituci vůbec nevěnuje.
Výtěžek z prostituce osoby A = 0 Kč.
Hrubý zisk provozovatele webu = 4 000 Kč.

**Osoba B** si zaplatí inzerát za 4 000 Kč a prostituci vykonává sporadicky, např. 20 klientů po 2 000 Kč.
Výtěžek z prostituce osoby B = 40 000 Kč.
Hrubý zisk provozovatele webu = stále 4 000 Kč.

**Osoba C** si zaplatí inzerát za 4 000 Kč a prostituci vykonává intenzivně, např. 5 klientů denně, 5 dní v týdnu, celkem desítky klientů měsíčně po 2 000 Kč.
Výtěžek z prostituce osoby C může činit řádově 200 000 Kč.
Hrubý zisk provozovatele webu = stále 4 000 Kč.

Z uvedeného je patrné, že zisk provozovatele webu **nemá přímou souvislost s výtěžkem z prostituce** inzerentů. Na rozdíl od skutečného pasáka zde neplatí, že „čím více prostitutka vydělá, tím více vydělám já“. Příjem je odvozen pouze od počtu zakoupených inzerátů, nikoli od objemu prostituční činnosti.

Nejde o ekonomické parazitování, ale o běžný obchodní vztah

Společnost neodčerpává žádnou část výtěžku z jednotlivých prostitučních úkonů. Poskytuje inzertní prostor za tržně přiměřenou cenu a přebírá podnikatelské riziko (náklady na provoz webu, marketing, technickou správu atd.).

Ekonomicky jde o běžný vztah mezi poskytovatelem inzertní služby a inzerentem, nikoli o pasácký vztah, kdy pachatel žije přímo z prostituční činnosti jiné osoby.

Náš příjem je úplně nezávislý na tom, jestli vydělá 0 Kč nebo 300 000 Kč.

To není ekonomická závislost na prostituci. **To je běžný prodej reklamy.**

### 3) Takto funguje inzerce v celé ČR už od 90. let

Od roku 1989:

- Annonce a další inzertní noviny,
- různé seznamky a erotické rubriky,
- internetové portály jako Amatéři, Seznamka69 a mnoho dalších.

Všude funguje princip:

- pevná cena za inzerát,
- žádný podíl na konkrétních výdělcích,
- běžný obchodní vztah.

Nikdy se to v ČR systematicky nekvalifikovalo jako kuplířství.

### 4) Prostituce je v ČR legální

Prostituce sama o sobě není trestná. Zdaní se jako jiná ekonomická činnost.

Je tedy logické, že lidé:

- si pronajímají prostory,
- platí telefonní paušály,
- kupují reklamu,
- platí webové služby.

Inzerce je běžný náklad podnikání, ne trestná činnost.

### 5) Stát s námi dlouhodobě běžně komunikoval

- policie se na nás opakovaně obracela v konkrétních kauzách,
- získávala od nás informace k jednotlivým inzerátům,
- nikdy nám nebylo sděleno, že by samotná inzerce byla považována za trestnou.

Před vstupem do firmy jsme si nechali udělat právní analýzy, které dospěly k závěru, že tento model není kuplířství.

---

## Moje role ve firmě

Moje činnost ve firmě EOL byla:

- technická správa webu sex.cz a dalších webů,
- koordinace programátorských a kodérských prací,
- správa administračních nástrojů (vnitřní systém),
- výroba grafiky a bannerů,
- řešení technických problémů a stížností druhého řádu (technického rázu),
- právní koordinace při některých akvizicích (např. při koupi jiných webů).

Nedělal jsem:

- řízení práce inzerentů,
- stanovování cen jejich služeb,
- rozdělování jejich zisků,
- klasické „pasácké“ aktivity.

Z mého pohledu šlo o IT a mediální projekt – o provoz velkého webu a jeho technický a grafický rozvoj.

---

## Jak erotická inzerce existovala v ČR od roku 1989

Po roce 1989 byla erotická inzerce:

- běžnou součástí novin a inzertních titulů,
- přítomná v různých časopisech,
- později i na televizních stanicích,
- a poté logicky přešla i na internet.

Nikdy nebyla vnímána jako kuplířství jen proto, že někdo za inzerát zaplatí.

My jsme fungovali stejně jako dřívější tištěné rubriky – jen v online podobě:

- inzerát,
- pevná cena,
- žádné procento z výdělku.

---

## Proč považuji obvinění za nepochopení principu inzerce

V jádru věci jde o záměnu dvou rozdílných situací:

### Co je normální obchodní vztah

- prostitutka zaplatí za reklamu,
- pronajme si byt,
- koupí si telefon, oblečení, dopravu.

Všichni ti, kdo jí tyto služby poskytují, žijí z toho, že prodávají svou službu nebo produkt, ne z její prostituce jako takové.

### Co je kuplířství

- někdo je napojen přímo na výdělek prostitutky,
- bere z každé její zakázky procenta nebo pevnou částku,
- bez skutečné protihodnoty.

Pokud by bylo pravda, že „kdo přijímá peníze od prostitutky, kořistí z prostituce“, pak by byli kuplíři:

- pronajímatelé bytů,
- telefonní operátoři,
- dopravci,
- restaurace,
- e-shopy s erotickým zbožím,
- jakýkoli poskytovatel služeb, který má mezi klienty osoby provozující prostituci.

Stejně absurdní je dělat kuplíře z provozovatele inzertního portálu, který prodává reklamu.

---

## Proč mělo být použito mírnější řešení než trestní řízení

Rád bych zde zařadil jednu důležitou, byť trochu odbornější část.  
Je zásadní proto, že vysvětluje, proč si myslím, že samotné zahájení trestního stíhání v této věci bylo chybou.
Můj osobní názor je, že se v našem případě nejedná o tresný čin, ale i v případě, že někdo dojde k jinému závěru platí.

### Trestní právo má být až poslední možnost (tzv. *ultima ratio*)

V českém právu platí zásada, že trestní právo se má použít **jen tehdy, pokud už žádný jiný, mírnější prostředek nestačí**.  
Tuto zásadu znají i soudy a dlouhodobě ji zdůrazňují (např. Nejvyšší soud ve stanovisku Tpjn 301/2012 a Ústavní soud v nálezech I. ÚS 3113/13, II. ÚS 3080/16, II. ÚS 474/19).

Zjednodušeně řečeno:

> „Pokud lze určitou situaci vyřešit bez trestního řízení, nesmí se trestní řízení použít.“

### Co to znamená v praxi?

Než policie nebo státní zástupce zahájí trestní stíhání, mají se ptát:

- Lze to vyřešit správním opatřením?  
- Lze to upravit zákazem, omezením nebo regulací dané činnosti?  
- Lze to vyřešit dohodou, upozorněním, nápravou provozu webu?  
- Lze problém odstranit bez zásahu trestního práva?

Pokud ANO, pak se trestní řízení zahájit **nemá**.
Upozorňuji, že toto není na uvážení orgánů, ale povinnost.

### V mém případě nic z toho neudělali

Ze spisu vyplývá:

- Policie ani státní zástupce **nezkusili ani jeden** mírnější prostředek.  
- Nikde není uvedeno, **proč** by např. správní zásah, upozornění nebo omezení inzerce nepostačovaly.
- Pouze bylo formálně konstatováno, že „mírnější prostředky nepřipadají v úvahu“.  

Bez jediného vysvětlení, **proč** by nepřipadaly v úvahu.  
Bez jediného pokusu o jejich použití.  
Bez jediné zmínky, **jakou konkrétní škodu** by měly chránit.

To je v příkrém rozporu s tím, co požaduje judikatura Nejvyššího a Ústavního soudu.

### Přitom mírnější řešení existovala – a byla by fungovala

Stačilo například:

- uložit omezení některých typů inzerce,  
- uložit povinnost zvýšené moderace,  
- upravit pravidla zobrazování inzerátů,  
- nebo případně činnost webu správně regulovat.

To je běžné v jiných oblastech podnikání – od hazardu po reklamu.  
Nic z toho však státní zastupitelství ani policie ani nezkusily, ani nevysvětlily, proč to údajně „nejde“.

### Proč je to důležité?

Protože trestní právo má být použito **jen tam, kde jiný způsob ochrany selže**.  
V tomto případě však:

- nebyla popsána žádná konkrétní škoda,  
- nebylo prokázáno, že by naše činnost někoho ohrozila,  
- nebylo vysvětleno, proč by mírnější opatření nestačila,  
- nebylo ani zkusmo použito jediné z nich.

Jednoduše řečeno:

> **Trestní řízení bylo použito jako první možnost, ač mělo být až poslední.**

A právě to je jeden z hlavních důvodů, proč považuji zahájení trestního stíhání v této věci za nepřiměřené a nesprávné.

---

## Časté otázky (FAQ)

### Nabízeli lidé na vašem webu erotické služby?

Ano. Na rovinu: ano.

### Věděl jste o tom?

Ano. Nikdy jsem to neskrýval a ani nebyl důvod to skrývat.

### Brali jste podíl z jejich výdělků?

Ne. Nikdy. Měli jsme pouze pevnou cenu za inzerci.

### To ale přeci stačí, protože zákon jasně uvádí, že "... postačí opakované přijímání úplaty za to, že provozování prostituce umožňuje.", takze jste kuplíři a basta. Co vy na to?

Tohle není úplně pravda, ne takto. 
**Zaprvé**, tohle v zákoně nestojí. V zákoně, v bodě, který je mi kladen za vinu toto: "**kdo kořistí z prostituce provozované jiným**" Nic víc.
**Zadruhé**, to co citujete je část judikátu. Judikát je rozhodnutí soudu v podobné věci a vámi zmíněná věta z takového rozhodnutí pochází, nicméně nesmíme zapomenout, že judikát je celý rozsudek a ne jedna vytržená věta. 
**Zatřetí**, uplně všechny judikáty, kde se zmíněná veta nachází mají naprosto jinou skutkovou podstatu:
- pachatel provozoval noční klub, hotel, bar či byt, v němž byla prostituce systematicky organizována, 
- prostitutky tam pracovaly v jeho režii a pod kontrolou, 
- pachatel přebíral část jejich výdělků (procenta, denní „výpalné“, neúměrně vysoké ceny ubytování apod.), 
- v některých případech byl s prostitutkami výslovně dohodnut režim jejich práce a způsob dělení výnosů. 
Společným jmenovatelem veškerých případů, kde byla tato věta použita je, že pachatel je ekonomickým „pánem“ nad provozem prostituce a **jeho příjem je přímo úměrný výnosům prostitutek** – čím více prostitutka vydělá, tím více vydělá i on. 
V těchto skutkových situacích plně chápu závěr soudů, že **šlo o kořistění z prostituce provozované jiným**.
Pokud by byla formulace „opakovaně bere peníze od prostitutky a ví, že jde o prostituci“ použita bez tohoto skutkového rámce, vedlo by to k nepřiměřenému rozšíření pojmu kořistění tak, že by zahrnul i řadu zcela běžných a legitimních vztahů:
- gynekologa, který prostitutku léčí za běžný honorář, 
- kadeřníka, který ji stříhá za obvyklou cenu, 
- restauraci, která jí prodá jídlo, 
- provozovatele posilovny, který jí prodá permanentku,
- jakéhokoli poskytovatele reklamy nebo internetové inzerce. 
U všech těchto subjektů platí, že opakovaně přijímají odměnu od osob provozujících prostituci a často mohou vědět, čím se jejich klienti živí. **Přesto je zřejmé, že nikoho nenapadne považovat je za „kořistitele z prostituce“**.

### A co je teda podle vás kořistění?

Na toto téma jsme si udělali samostatný rozbor který zde nalinkuju. Ale obecně je kořistění to, co kazdý tak nějak sám od sebe už od mala moc dobře ví a dá se to definovat například jako: 
**Obohacovat se na cizí činnosti nebo situaci bez přiměřené protihodnoty, nebo spravedlivého nároku, často proti vůli či zájmu toho, z koho se těží.**
V obecné teorii zločinu (např. Klaus von Lampe, Organized Crime, Routledge 2016) je „kořistění“ chápáno jako:
**systematické získávání zisku z cizí činnosti nebo ekonomické aktivity bez legální účasti či protihodnoty.**
Jeden z nejnovějších judikátu ústavního soudu sp. zn. II. ÚS 1543/24 vztahujících se ke kuplířství říká o kořistění toto:
**„Podstatné je, že pachatel odčerpává celý výtěžek nebo jeho část z úplaty získávané osobou provozující prostituci za tuto činnost, tedy že z této činnosti vědomě těží.“**
Ústavní soud tedy výslovně klade důraz na to, že pachatel odčerpává celý výtěžek nebo jeho část z úplaty za prostituci. Z toho vyplývá, že:
- pro znak kořistění je rozhodující ekonomická vazba mezi **výnosem z prostituce** a **ziskem pachatele**, 
- není postačující jakákoli platba od prostitutky, pokud nemá charakter **odčerpávání výtěžku** z její **prostituční činnosti**. 
Jak jsem ukázal na příkladu tří inzerentek **A**, **B** a **C**, firemní příjem za inzerci:
- zůstává stejný (např. 4 000 Kč), i když výtěžek z prostituce je 0 Kč (**osoba A**), 
- zůstává stejný i tehdy, když výtěžek z prostituce je 40 000 Kč (**osoba B**) nebo 200 000 Kč (**osoba C**). 
Není zde tedy **žádné odčerpávání výtěžku z úplaty za prostituci**. Zisk EOL.cz byl odvozen **výhradně od ceny inzertní služby**, nikoli **od** výše **výdělku z prostituce**. Ústavním soudem formulovaný test znaku kořistění proto pro můj případ neplatí.


### Je pravda, že jste měli velké tržby?

Ano. Stejně jako každý velký portál s vysokou návštěvností, který prodává reklamu. Ale tržby nejsou zisk.
Velké tržby jsou důsledkem velkého počtu inzerentů a dlouhé doby provozu, ne toho, že bychom někomu brali procenta z prostituce. Kromě velkých tržeb je ale třeba uvažovat i vysoké náklady spojené s provozem nesmírně komplexní a vysoce navštevované sítě webů. To už nikdo neuvádí ale přitom tyto náklady jsou součástí správně odevzdaného účetnictví firem spojených s tímto případem.

### Je pravda, že bez sex.cz by prostituce nebyla, nebo byla ve zmenšené míře?

Ne. Prostitutky existovaly dávno před vznikem sex.cz i po jeho ukončení v naprosto nezmenšené míře. Po zásahu policie se inzerenti instantně přesunuli na jiné weby a sociální sítě. Nikde ve spisu není sebemenší důkaz, že by se po zavření sex.cz v jakékoli míře omezila prostituce. Ani jediný příklad. V ČR dnes existují desítky portálů nabízejících erotickou inzerci.
Například portál amatéři.cz nabral do měsíce od zavření portálu sex.cz nekolik nových moderátorů aby zvládli moderovat přesun inzerce. a ti co nepřešli tam, přesli do Anonnce a dalších.

### Mluvíte za všechny obviněné?

Ne. Toto je moje osobní vyjádření za mě jako fyzickou osobu.

---

## Závěr

Jsem přesvědčený, že:

- prodávání reklamy není kuplířství,
- neodčerpával jsem výdělek prostitutek,
- šlo o standardní, právně prověřené podnikání,
- erotická inzerce byla v ČR běžná tři desetiletí,
- a kriminalizovat ji nyní znamená trestně postihovat něco, co dlouhodobě fungovalo jako normální součást mediálního trhu.

Tento text jsem napsal proto, aby kdokoli, kdo se o věc zajímá, měl možnost vidět celý obraz, ne jen zkratkovité formulace z trestního spisu.

---

## Kontakt

Pokud máte k tomuto textu dotazy, můžete mi napsat na e-mail:

<cerv@gods.cz>
